‘Hanteerbaar as almal net by toegelate watertoewysing hou’ Deur Marlene Malan
PRINS ALBERT se watersituasie is steeds onder druk. Die dorp se inwoners gebruik tans daagliks 100 000 liter méér water as wat hulle behoort – 1,4 megaliter, pleks van 1,3 megaliter. Die munisipaliteit het die week alle inwoners, sowel as die honderde gaste wat vir die naweek se drie groot byeenkomste hier verwag word, versoek om nougeset te hou by die toegelate beperking van 90 liter water per persoon per dag. Die PlaasKombuisfees by die NG Kerk skop Vrydagoggend af, die Groet is ’n moet-saamkuierbyeenkoms (met talle gaste van buite) vind Vrydag­aand op die dorp se Gesinspark plaas, en die Swartberg 100 Gran Fondo-fietswedtren begin en eindig Saterdag hier. Navrae aan verskeie gastehuise op Prins Albert het getoon dat so te sê alle beskikbare verblyf volbespreek is, met besoekers wat onder meer gesukkel het om drie nagte agtermekaar by ’n enkele verblyfplek te vind. Daar is nou al selfs ’n aanvraag vir slaapplek by private woonhuise. Anneleen Vorster, munisipale woord­voerder en bestuurder: korporatief en gemeenskapsdienste, het by navraag gesê die dorp se nege boorgate is almal operasioneel, met ’n gesamentlike lewering van gemiddeld 56 000 liter per uur. “Ons kry ons normale leiwatertoekenning soos ons beurte toegewys is. Ons moniteer die verbruik deurlopend.” Die waterbeurt uit die leivore, wat toegeken word deur die Kweekvallei-Waterraad, is 17 uur per week. “Die vloei wissel, maar oorhoofs bereken, is dit so 70 000 liter per uur,” volgens haar. “Die munisipaliteit is bewus van die verhoogde druk op die bronne dié naweek, maar ons sal dit kan hanteer as almal net hou by hul toegelate watertoewysing. “Ons gaan weer sms-boodskappe uitstuur om alle inwoners en gaste aan waterverbruik en waterbesparing te herinner, maar enige bewusmaking word verwelkom.” • Die verhoging van die walle van die munisipale reservoirs is op skedule en behoort einde November voltooi te wees.