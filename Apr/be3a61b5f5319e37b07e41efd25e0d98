Die Rec op Oudtshoorn was aand ná aand gepak met duisende feesgangers wat die konserte by die Huisgenoot-verhoog bygewoon het. Hier is die bekende Majozi tydens Awê Kaktus, die eerste aandkonsert wat op die openingsdag van die fees plaasgevind het. Foto: Hans van der Veen Deur Liesel le Roux
DIE afgelope KKNK was ’n “wonderlike voorloper” vir die groot vie­ring van die 25ste KKNK wat van 21 tot 27 Maart 2019 op Oudtshoorn gaan plaasvind, sê Hugo Theart, waar­nemende uitvoerende hoof van Kunste Onbeperk. “Die ondersteuning van die Oudts­hoorn Munisipaliteit en die inwoners van Oudtshoorn was opmerklik en ons wil graag vir ’n ieder en elk dan­kie sê vir hulle bydrae om dié fees ’n baie suksesvolle een te maak.” Theart sê die KKNK-kantoor ontvang goeie terugvoer oor die fees. “Besoekers het ’n geweldige positie­we ervaring op Oudtshoorn ge­had en die feesatmosfeer was ongelooflik.” Hy het die volgende interessante terugvoer verskaf: • ’n Beraamde 10 000 mense het daagliks die Kuierbuurt tydens die Paasnaweek besoek, met meer as die helfte wat na skatting die aandkonserte bygewoon het. Die Kuierbuurt­kaartjies het soos verlede jaar toe­- gang tot die aandkonserte ingesluit, maar daar was vanjaar ’n daadwerklike toename in die bywoning van die aandkonserte. • Terugvoer toon dat besoekers gehou het van die verskuiwing van die feesterrein. • Die Netwerk24-Feeskafee was ’n uitstekende bymekaarkomplek vir gesprekke by die fees (Die Burger Praat Saam- en Boekgesprekke) en is goed ondersteun. Die Kwêla-ge­sprek­ke by die Absa Rooiplein is ook goed bygewoon. • In die teaters is debuutwerke baie goed bygewoon, met verskeie verto­nings wat uitverkoop het, soos Nê­rens, Noord-Kaap, Swerfgoed, CH3 met Chris Chameleon en CH2 en Lize Beekman – Stilte na die storm. • Daar is vanjaar meer visuele kunswerke uit die aanbod by die Prince Vintcent-gebou verkoop. • Verblyf wat deur die KKNK se verblyfkantoor verhuur is, was baie vol, veral oor die Paasnaweek. • Gesprekke word reeds gevoer oor haakplekke wat geïdentifiseer is sodat dit aangespreek kan word. • Theart het inwoners en fees­gangers gevra om terugvoer of kommentaar oor die fees na info@kunste. org.za te e-pos sodat dit in aanmerking geneem kan word tydens die beplanning van die 25ste KKNK.