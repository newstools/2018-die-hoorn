Everton Rots Manewil druk hier een van sy twee drieë met brute krag. Foto: Wyndham Ewerts Deur Wyndham Ewerts
DIE All Blacks Rugbyklub se A-span het Uniondale United Saterdag oortuigend met 34-11 geklop in ’n SWD Presidents-ligawedstryd op die Plate (Bridgton Sportgronde). Die wedstryd was ’n vertoonvenster vir hardlooprugby en het groot byval by die toeskouers gevind. All Blacks het in die vyfde minuut eerste bloed geruik toe sy skrumskakel, Larry Paulse, ’n strafskop deur die pale gejaag het. Die besoekers se losskakel, Jashwin Arends, het egter sake net daarna gelykop gemaak, ook met ’n strafdoel nadat die swart truie by die afbreekpunte oortree het. Die twee spanne het mekaar daarna goed opgekeil totdat All Blacks se slot Everton Rots Manewil gedruk het. Paulse het verdoel. Arends het daarna nog ’n strafdoel vir Uniondale behaal. All Blacks het vir die res van die wedstryd na ’n hoër rat oorgeskakel. Eers het Paulse ’n strafdoel behaal gevolg deur ’n drie deur Charlton Prinsloo, buitesenter, wat sy pad na die doellyn deur die middelveld gestoomroller het. Paulse het weer verdoel om die rustydtelling op 20-6 te staan te bring. In die tweede helfte het All Blacks twee drieë gedruk, een deur Hendrico Jackson, vleuel, en die ander deur Manewil. Paulse het albei verdoel. Uniondale het moedig teruggeveg tot die einde van die wedstryd en is beloon met ’n onverdoelde troosdrie in die doodsnikke van die wedstryd. • Manewil was met sy werkverrig-ting in die vastelos goud werd vir sy span. Dit het soms drie Uniondale-verdedigers gekos om sy stormlopies te stuit. • All Blacks se volgende wedstryd is op Saterdag, 28 April, teen Beaufort-Wes op die Bridgton Sportgronde.