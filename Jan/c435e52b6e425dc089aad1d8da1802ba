Deon Bosman na ’n geskil in sy besig­heid op Oudtshoorn verlede Woensdag­mid­dag. Foto verskaf Dié foto van Minnie Robson, wat voorkom of dit in die hospitaal geneem is, is na die geskil deur haar man Steve, op Facebook geplaas. Deur Liesel le Roux
’N KLAARBLYKLIKE meningsverskil op Facebook ver­lede week het so skeefgeloop dat drie mense mediese behandeling moes ontvang. Twee sake van aanranding is ook by die Polisie ingedien. Deon Bosman, eienaar van Super Carwash en Swartberg Carwash op Oudtshoorn, het verlede Woensdag ses steke in sy kop kry nadat hy na bewering eers met die hand geslaan en later ook met ’n knuppel oor die kop geslaan is. Steve en Minnie Robson, eienaars van Die Herrie se Plek in De Rust, is op hul beurt in die hospitaal behandel nadat hulle na bewering met pe­- persproei gespuit en Steve na bewering met ’n knuppel geslaan is. Steve het op Facebook geskryf dat sy vrou soveel pyn verduur het dat sy vyf inspuitings moes kry. Die voorval het omstreeks 16:00 plaasgevind nadat die egpaar by een van Bosman se besighede ingestap het en Steve na bewering vir Bosman ge­slaan of geklap het. Na verneem word, het iemand tydens die onderonsie die Polisie ontbied. Die geskil het klaarblyklik gevolg op inskrywings op die Facebook-groep Oudtshoorniete staan saam nadat Adele Beets van Oudtshoorn mense verlede Dinsdagaand gewaarsku het dat iemand ’n stok deur haar kamervenster tot op haar bed gedruk het. Daar het klaarblyklik daarna ’n polemiek tussen lede van die groep ontstaan. Dit wil voorkom of al die inskrywings oor dié voorval intussen van die groep verwyder is. Volgens kapt Louis Visser, woordvoerder van die Oudtshoorn Polisie, het Bosman Woensdag ’n klag van aanranding ingedien en Robson Vrydag. Die twee sake sal saam deur die hof hanteer word, volgens hom.