Voortrekkerweg, Oudtshoorn. Foto: Liesel le Roux DIE raad van die Groter Oudtshoorn Munisipaliteit oorweeg dit om Voortrekkerweg se naam na die Nelson Mandela Boulevard te verander. ’n Boulevard word gewoonlik gebruik vir ’n breë straat met ’n middelman en bome aan die kante of op die middelman. Dit loop ook gewoonlik – soos Voortrekkerweg – regdeur ’n dorp of stad. Indien die naamsverandering realiseer, sal dit die tweede keer wees wat die straat se naam verander. Die straat, een van Oudtshoorn se oudste strate en ’n hoofroete deur die dorp, het sedert die opmeting van die dorp in 1847 bekend gestaan as Markstraat. Dit is in 1938 met die 100-jarige herdenking van die Groot Trek na Voortrekkerweg herdoop. Die DA- en ANC-raadslede het Dinsdagoggend tydens ’n raadsvergadering ’n voorstel van die burgemeester, Colan Sylvester, vir die naamsverandering gesteun. Die twee raadslede van Icosa en die EFF-raadslid, Diswayne Maarman, het egter ’n teenvoorstel van Maarman gesteun dat die straatnaam na Winnie Mandela Boulevard moet verander. Raadslid Gaven Juthe van Sarco het buite stemming gebly. Sylvester het tydens die indiening van sy voorstel gesê alle nodige prosesse ten opsigte van ’n naamsverandering moet deur die raad gevolg word. Dit sluit ’n openbare deelnameproses asook advertensies in die pers oor die aangeleentheid in. Volgens Sylvester sal die vernoeming Mandela se 100ste verjaarsdag gedenk, Mandela se lewe en dit waarvoor hy gestaan het vier en sy naam in die geskiedenis van Oudtshoorn verewig. Daar gaan gepoog word om die naamsverandering voor die KKNK te laat realiseer. Maarman was van mening dat Nelson Mandela al dikwels oor die wêreld vereer en vernoem is en Winnie Mandela erkenning verdien vir haar aandeel in die stryd teen apartheid. (Berig deur Liesel le Roux)