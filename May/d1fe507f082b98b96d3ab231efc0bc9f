Pad van die dood eis weer Die ongelukstoneel. Foto verskaf Deur Marlene Malan
VERMOEIDHEID, selfoon- en mo­tor­radio-aktiwiteite en spoed is die vier grootste oorsake van ongelukke op “Die Pad van die Dood”, oftewel die N1 tussen Laingsburg en Beaufort-Wes. So het Kenny Africa, Wes-Kaapse verkeershoof, aan Die Hoorn gesê nadat vyf mense Dinsdagoggend omstreeks 03:30 in ’n kop-teen-kop-botsing tussen twee motors sowat 10 km van Laingsburg gesterf het. Beide motors het Kaapstadse registrasie­nommers. Die N1 naby Laingsburg is kort ná die ongeluk tydelik vir verkeer in beide rigtings gesluit. Die oorledenes – twee mans, twee vroue en ’n kind – was almal insittendes van ’n Datsun Go. Die laaste van die drie insittendes van die Hyundai i10 is eers sowat ses ure ná die botsing uit die wrak bevry. Teen gistermiddag (Woensdag) was geen verdere besonderhede oor die oorsaak van die ongeluk bekend nie.
“Geen detail oor die oorsaak van die ongeluk is in dié stadium bekend nie. Ons weet net dat die twee sedanmotors reg van voor gebots het,” het Africa by navraag gesê. Volgens hom kan hy “nie genoeg beklemtoon nie dat motoriste dié twee goue reëls moet volg: Hulle moet hul ritte beplan, veral oor lang afstande, en hulle moet ná elke 200 km of twee ure se bestuur van die pad aftrek en tien minute lank rus”. Volgens Africa “pak motoriste lang afstande, soos tussen Johannesburg en Kaapstad, in één tog aan, en stop net om brandstof in te gooi. Dis dan dat vermoeidheid sy tol eis. Die pad tussen veral Laingsburg en Beaufort-Wes is lank en reguit. Hoewel dit ’n goeie pad is, is dit eentonig. Ons ervaring is dat mense beheer oor hul motors verloor omdat hulle dan aan die slaap raak, of met hul selfone sit en speel, of die motorradio probeer instel. Hulle kom nie agter dat die kar dan na die middel van die pad beweeg nie, omdat hulle nie meer voluit op konsentreer nie. Ons wat dié pad dikwels ry, het dit al teëgekom dat mense op hul selfone sit en tik sonder om in die pad te kyk.” Oor die oorskryding van die snelheidsgrens op dié deel van die N1 het Africa gesê daar is snelheidsmetingskameras tussen Touwsrivier en Laingsburg, tussen Laingsburg en die Dwyka-brug net voor Prins Albertweg, tussen die Dwyka-brug en Leeu-Gamka, tussen Beaufort-Wes en Aberdeen, en tussen Aberdeen en Drie Susters. Die afgelope langnaweek is drie motorbestuurders weens hoë spoed in hegtenis geneem – op die pad tussen Beaufort-Wes en Aberdeen, asook die pad tussen Beaufort-Wes en Drie Susters. • Volgens statistiek van die provinsiale verkeersdienste sterf gemiddeld 30 mense jaarliks op die pad tussen Laingsburg en Beaufort-Wes. • Vroeg in Januarie vanjaar het nege mense gsterf nadat ’n minibustaxi tussen Prins Albertweg en Leeu-Gamka die pad verlaat en gerol het. Die ongeluk het omstreeks 05:00 gebeur. • In Desember 2015 het vier mense gesterf toe ’n minibustaxi tussen Laingsburg en Prins Albertweg van agter teen ’n ander minibustaxi gebots het. • Een van die ergste ongelukke op dié pad was in 2010 toe ’n minibustaxi naby Laingsburg in ’n vragmotor vasgery het. Die passasiers, altesame 22 Malawiërs, sowel as die bestuurder het in die ongeluk gesterf.