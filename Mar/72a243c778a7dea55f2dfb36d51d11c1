Die nuwe bestuur van die Oudts­hoorn Besigheidskamer wat verlede Donderdagaand by die Algemene Jaarvergadering verkies is, is van links Niel Els, Jacobus Maloney, Gideon Badenhorst, Rudi van Dyk, De Villiers Neethling, Jaco Vorster, Phillip Venter en Hennie Davel. Regs: Die voorsitter van die Oudts­hoorn Besigheidskamer, Gideon Badenhorst (middel), by die twee sprekers by die vergadering, Crispin Sonn, nie-uitvoerende voorsitter van die Kunste Onbeperk (links) en Pikkie Siebritz, waarnemende uitvoe­rende hoof van Aifa, die vliegskool op Oudtshoorn.  Foto’: Schalk le Roux Deur Liesel le Roux
BESIGHEDE op Oudtshoorn het vanjaar die geleentheid om werklik ’n verskil te maak in die toekoms van Oudtshoorn deur betrokke te raak by een van agt projekte wat die Oudtshoorn Besig­heids­kamer geïdentifiseer het. Die voorsitter van die Besigheids­kamer, Gideon Badenhorst, het besighede verlede Donderdag by die kamer se Algemene Jaarvergadering uitgedaag om “hand op te steek” en saam te werk aan die dorp se vooruitgang. “Hier is ’n ope geleentheid. Ek daag julle uit – raak betrokke en help dié projekte dryf,” het hy gesê. Die projekte is op 25 Januarie by ’n middagvergadering wat deur ’n groot groep lede bygewoon is, bekendgestel.
Die projekte is Belê in Oudts­hoorn/ Oudtshoorn-beleggingsgroep; Volhou­baar­heid van bestaande besighede; Ek is Oudtshoorn; Onderwys en opleiding; Skoonmaak en sekuriteit; Hernubare ener­gie; Toerisme asook Landbou. Badenhorst het gesê hoewel die verhouding tussen die Besigheidskamer en die munisipaliteit in die voorafgaande jaar verbeter het, sal die Besigheidskamer “sy hand diep in die sak moet steek as ons resultate op Oudtshoorn wil sien waar ons glo dit belangrik is.” Volgens Badenhorst is een van die positiewe ont­wikkelings dat die Burgemeesterskomitee deesdae een maal per maand met die Besigheids­kamerbestuur vergader sodat gesprekvoering deurentyd kan plaasvind. • Lede word genooi om betrokke te raak en ’n verskil te maak. Kontak Helen Butler by die kamer by tel 044 272 6637 of business@odnchamber.co.za