Deur Liesel le Roux Ek en van my gesinslede het Sondagmiddag deur dele van Oudtshoorn gery – ’n luilekkerrit vanaf Wesbank deur die middedorp, Bridgton, Bongolethu en Toekomsrus. As ek egter nou my oë toemaak, sien ek nie die netjiese skole en po­lisiekantore nie; nie die stil strate van Wesbank en die bedrywige strate van Bridgton en Bongolethu nie; nie die nuwe besighede nie; nie die jongmense wat sokker speel nie. En ek is jammer daaroor. Ek sien net rommel: berge rommel en vullis – in oop vlaktes in Bridgton en Bongolethu, opgedam teen die toring in Toekomsrus, in ’n stroompie, teen heinings, langs huise. En ek weet eerlik nie hoe ’n net­jiese dorp binne ’n dekade so kon ­verander nie. En hiermee gooi ek geen klip nie, want klipgooiers breek af en bou nie. Ons het dringend kundiges nodig om werkbare oplossings hiervoor te vind. Laat ek dié skrywe as volg afsluit:
• Die berge rommel in woonbuurte word deur inwoners gegenereer.
• Die munisipale skoonmaakstelsel van die dorp is nie voldoende om dié ge­nerering van rommel te hanteer nie.
• Die nuwe Grootkop Vullisterrein wat die munisipaliteit beoog, gaan hopelik ’n bydrae lewer – maar hoe groot? Ons sal graag wil weet.
• Ek droom van ’n dorp met inwoners wat wakker skrik, die gevaar van die plastiekmonster besef en begin om minder vullis te genereer. In die droom maak inwoners kompos van hul ou groenteskille en tuinvullis en eierdoppe; Hulle dra by tot herwinning en is omgewingsbewus; al is dit net om koeldrank uit ’n glas te drink, en nie met ’n plastiekstrooitjie nie; en ja: Hulle gooi nie neer nie, maar gooi in houers.
– Liesel le Roux